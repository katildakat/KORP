Vuosituhannen vaihtuminen lisäsi keskustelua elämämme arvoista .
Moni tuttuna ja turvallisena pidetty asia on muuttunut .
Se on koskenut myös meitä suomalaisia .
Olemme selvinneet lamasta kansakuntana , mutta sen vaikutukset tuntuvat vielä monen ihmisen arkipäivässä .
Jokaiseen kotiin jaettiin juuri päättyneen vuoden aikana uusi perustuslaki ja katekismus .
Näissä molemmissa on meille kaikille tärkeä viesti .
Meillä on vastuu lähimmäisistämme .
Tästä on hyvä muistuttaa nyt , kun ihmisellä on aikaisempaa enemmän oikeus ja velvollisuuskin päättää omista asioistaan .
Uutta perustuslakia valmisteltaessa suurin mielenkiinto kohdistui tasavallan presidentin , eduskunnan ja valtioneuvoston välisiin toimivaltasuhteisiin .
Uuden perustuslain voimaantulo ja presidentin virkaanastuminen samanaikaisesti ovat sitten jatkaneet tätä kiinnostusta .
Mielestäni nyt on aika kohdistaa huomiota myös kansalaisten perusoikeuksien parempaan toteutumiseen .
Uusi perustuslaki kannustaa meitä kansanvallan , ihmisten tasa-arvon ja yhteiskunnan oikeudenmukaisuuden edistämiseen .
Vapauksien ja vastuun on oltava tasapainossa .
Tasa-arvo ja vapaus yhdessä luovat edellytykset oikeudenmukaisuudelle .
Ilman tasa-arvoa vapaudesta voi tulla vahvemman oikeutta .
Globalisaatioon ja markkinatalouteen kuuluva kilpailu on tärkeää , mutta se synnyttää helposti eriarvoisuutta .
Tähän eriarvoisuuteen meidän on puututtava poliittisella tahdolla .
Demokratian perusta on ihmisten tasavertaisuus .
Enemmistö voi tehdä kaikkia sitovia päätöksiä .
Enemmistön velvollisuutena on huolehtia vähemmistönkin oikeuksien kunnioittamisesta .
Maailma on aikaisempaa avoimempi ja me olemme entistä riippuvaisempia toinen toisistamme .
Muuttoliike Suomesta ja Suomeen jatkuu .
Yhteiskuntamme muuttuu ja kulttuurillinen monimuotoisuus lisääntyy .
Mekin muutumme .
Samalla opimme kuitenkin arvostamaan omaa kulttuurillista ainutlaatuisuuttamme .
Jokaisella on oikeus olla ylpeä kulttuuristaan , mutta suoda se myös toiselle .
Sen sijaan olen erittäin huolestunut kuluneen vuoden aikana tulleista viesteistä , jotka kertovat kasvaneesta suvaitsemattomuudesta ja taipumuksesta ratkaista väkivallalla esiintyneitä ongelmia .
Suuret otsikot ovat vain jäävuoren huippu .
Vain murto-osa yhteenotoista tulee viranomaisten tietoon .
Väkivaltaa ei tule hyväksyä missään muodossa .
Meidän kaikkien on syytä kantaa vastuuta tästä kehityksestä .
Suurin haaste ei kuitenkaan ole suvaitsemattomat ihmiset , joita on onneksi vähän .
Ratkaisun avain olemme me suuri enemmistö .
Meidän tulee puolustaa syrjinnän kohteeksi joutunutta lähimmäistämme ja vastustaa rasismia .
Suvaitsevaisuus ei vallitse itsestään , vaan siihen tarvitaan jokaista meistä .
Suomen kansantalouden kehitys on viimeisten vuosien aikana ollut myönteistä , jopa huimaa .
Samanaikaisesti hallitus on kiinnittänyt erityistä huomiota työllisyyteen ja se onkin parantunut hyvin .
Me suomalaiset olemme hyödyntäneet osaamistamme ja useilla aloilla siirtyneet jopa tiennäyttäjiksi .
Markkinat ovat olleet meille entistä avoimemmat , mutta kilpailu on tullut samalla rajummaksi .
Tärkeä tekijä kilpailukyvyllemme on ollut maamme poliittinen ja sosiaalinen vakaus .
Joulukuussa aikaansaatu tulopoliittinen ratkaisu oli tästä hyvä esimerkki .
Taito toimia yhdessä on tehnyt meistä kansakuntana kilpailukykyisen ja auttanut niin yksityisiä ihmisiä kuin yrityksiäkin selviytymään ja menestymään .
Meidän pitää olla sitkeitä ja kauaskatseisia .
Hyvistä tuloksista huolimatta Suomella on myös haasteita .
Talouskasvu ja hyvinvointi on jaettava sosiaalisesti ja alueellisesti oikeudenmukaisesti .
Näin sijoitamme sekä yhteiseen tulevaisuuteemme että kunnioitamme vanhempien sukupolvien perintöä ja ponnisteluja .
Se on hyvinvointimme elinehto .
Hyvinvointimme perustekijöitä on myös koulutusjärjestelmämme .
Olemme viime vuosina tehneet uudistuksia , joiden tarkoituksena on varmistaa niin nuorille kuin aikuisille tulevaisuuden edellyttämät tiedot ja taidot .
Esiopetus ja ammattikorkeakoulut ovat näkyvin osa , mutta paljon muutakin on tehty .
Tuoreen kansainvälisen vertailun mukaan suomalaisten nuorten osaaminen matematiikan ja luonnontieteiden alalla on korkeaa kansainvälistä tasoa .
Toisaalta äidinkielen taidoissa on todettu tarvetta kohottaa oppimistuloksia .
Äidinkieli on tärkein väline , kun opitaan uutta .
Opetukselle , tieteelle ja tutkimukselle on varattava riittävät voimavarat voidaksemme hyödyntää kansakunnan kaikki kyvyt .
Hallituksen ja eduskunnan ponnistelut tämän saavuttamiseksi ansaitsevat täyden tukemme .
Suomalainen on perinteisesti arvostanut työtä ja ahkeruutta .
Tämä korostui entisestään viime vuosikymmenen laman ja suurtyöttömyyden aikana .
Mahdollisuus tehdä työtä kuuluu hyvään elämään .
Työ ei kuitenkaan jakaudu maassamme oikeudenmukaisesti .
Toiset tekevät työtä uupumukseen saakka , kun taas toisilla ei ole riittävästi työtä edes välttämättömän toimeentulonsa turvaamiseksi .
Työttömyyden vähentäminen , työllisyysasteen nostaminen ja työelämän laadun parantaminen ovat edelleenkin yhteiskuntapolitiikkamme keskeisiä tavoitteita .
Työssäjaksamiseen on kiinnitettävä entistä enemmän huomiota .
Ihmisen uupuminen ei tunnu vain työssä , vaan seuraa häntä myös kotiin .
Taloudellisuuden ja tehokkuuden ylikorostamisessa ihminen on vaarassa syrjäytyä .
Tällaisen kehityksen ei pidä kuulua suomalaisen hyvinvointiyhteiskunnan tulevaisuuteen .
Menestyksestämme saamme kiittää sekä ahkeraa työntekijää että yrittäjää .
Yhteiskunnan rakenteita on kehitettävä yrittämistä kannustaviksi .
Suurten vientiyritysten merkitys Suomen kansantaloudelle on tunnettu .
Vastaavasti pienet ja keskisuuret yritykset ovat tärkeitä työllisyyden vuoksi .
Toivon , että pystymme rohkaisemaan erityisesti naisia ryhtymään entistä useammin yrittäjiksi .
Heidän osaamistaan tarvitaan .
Suomen suhteet naapurimaihimme ovat erinomaiset .
Koin tämän voimakkaasti viime vuoden aikana tekemilläni valtio- ja virallisilla vierailuilla .
Tunnemme edelleen kuuluvamme pohjoismaiseen perheeseen .
Arvomme ovat samanlaiset , vaikka käytännön ratkaisut saattavat vaihdella .
Pohjoismaiselle hyvinvointiyhteiskunta-ajattelulle löytyy kansainvälistä kiinnostusta ja meidän kannattaa toimia yhdessä sen edistämiseksi .
Baltian maiden ja pohjoismaiden yhteistyö on tiivistynyt .
Kaikilla osapuolilla on halu vahvistaa tätä kehitystä .
Viro , Latvia ja Liettua ovat edistyneet hyvin valmistautumisessaan Euroopan unionin jäsenyyteen .
Suomi tukee Baltian maita tässä prosessissa .
Suomen ja Venäjän diplomaattisten suhteiden solmimisesta tuli eilen kuluneeksi 80 vuotta .
Maidemme väliset suhteet ovat kokeneet erilaisia vaiheita .
Totesimme keskusteluissa Venäjän presidentti Vladimir Putinin kanssa viime viikolla , että maidemme väliset suhteet ovat nyt erinomaiset .
Venäjän merkitys Suomelle tärkeänä kumppanina on säilynyt .
Venäjällä on voimakas halu kehittyä eurooppalaisena valtiona .
Kehitys Venäjän yhteiskunnan eri osa-alueilla ei ole ollut yhdenmukaista , vaan sekä vauhti että suunta on vaihdellut .
Tämä on mielestäni luonnollista nyt , kun tämä suuri maa on uuden etsinnässä .
Vastuu Venäjän kehittymisestä on heillä itsellään , mutta me muut voimme tukea oikeana pitämäämme kehitystä ja helpottaa Venäjän integroitumista muuhun Eurooppaan .
Euroopan unionin jäsenmaiden hallitusten välinen konferenssi saatettiin päätökseen joulukuussa Nizzan huippukokouksessa .
Yhteistyön ongelmia ja haasteita on pohdittu varsin avoimesti .
Mielestäni on hyvä muistuttaa siitä , että konferenssi onnistui perustavoitteessaan ; Euroopan unioni on nyt valmis ottamaan uusia jäseniä vastaan .
Euroopan unionin laajentuminen voi hyvin merkittävällä tavalla lisätä vakautta ja hyvinvointia Euroopassa .
Jäsenyysneuvottelut ovat tulossa vaativimpaan vaiheeseensa .
Nyt on erittäin tärkeätä , että unioni , sen jäsenvaltiot ja hakijamaat osoittavat halua yhteisen Euroopan rakentamiseen .
Unionin poliittisen ja taloudellisen integraation syventäminen vaatii edelleen paljon työtä .
Euroopan unionin menestys voi pitkällä aikavälillä perustua ainoastaan sen kykyyn parantaa ihmisten arkea .
Unionin on omalla toiminnallaan hankittava ja säilytettävä kansalaisten tuki ja luottamus .
Ruotsi on tänään vastaanottanut Euroopan unionin puheenjohtajuuden .
Haluan ilmaista naapurimaallemme vilpittömän tuen ja menestyksen toivotuksen tässä vaativassa tehtävässä .
Balkanilla on otettu uusi askel rauhan suuntaan .
Jugoslavian liittotasavallan presidentin- ja parlamenttivaalit syyskuussa johtivat demokratisoitumisprosessiin , joka jatkui Serbian tasavallan parlamenttivaaleissa joulun alla .
Jugoslavian orastava demokratia on edelleen hauras ja sen vahvistaminen vaatii paljon työtä sekä Euroopan unionin että muun kansainvälisen yhteisön tuella .
Syyskuun alussa minulla oli kunnia toimia Yhdistyneiden kansakuntien vuosituhannen huippukokouksen puheenjohtajana yhdessä Namibian presidentin kanssa .
Kuulimme maailman kansojen edustajien arvioita yhteisestä tulevaisuudestamme .
Suurimpia huolista on edelleen köyhyys .
Osalla maailmaa on nyt paremmat elinolosuhteet kuin koskaan aikaisemmin .
Miljoonat ihmiset elävät kuitenkin edelleen toivottomassa köyhyydessä .
Vuosituhannen huippukokous asetti maailmanlaajuiseksi tavoitteeksi köyhyydessä elävien suhteellisen määrän puolittamisen 15 vuodessa .
Tähän haasteeseen vastaaminen on mahdollista mutta se vaatii vahvaa maailmanlaajuista yhteisvastuuta .
Samaa vastuuta meidän on osoitettava myös ympäröivästä luonnostamme .
Tavoitteita ei saavuteta sanoilla vaan teoilla .
Pienilläkin .
Toivon tämän olevan mielessä tehdessämme lupauksia alkaneelle vuodelle .
Lopuksi haluan omasta ja puolisoni puolesta kiittää kaikkia kansalaisia lukuisista yhteydenotoista , joita olemme saaneet kuluneen vuoden aikana .
Tukenne ja kiinnostuksenne yhteisten asioiden hoitoon on ollut tärkeää .
Toivotan kaikille hyvää alkavaa vuotta .
Tehkäämme vuodesta 2001 aidosti yhteisen vastuun vuosi .
